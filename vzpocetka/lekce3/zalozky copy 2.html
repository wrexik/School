<!DOCTYPE html>
<html lang="cs">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Obtíže zad</title>
</head>
<body>
    <h2>Obtíže zad</h2>
    <p>Práce s počítačem je činnost, při které trvale sedíme ve stálé poloze. V dnešní době se vše zjednodušuje a zrychluje, následkem toho trpíme nedostatkem pohybu. Už nemusíme k řediteli běžet s kdejakým protokolem, nýbrž mu ho pošleme z pohodlí kanceláře, nemusíme psát referát ručně, běhat po knihovnách a shánět zdroje, ale vše si najdeme na internetu. Podobně je to i s nakupováním, objednáme si vše z pohodlí domova. Alespoň potraviny chodíme nakupovat stále sami. Z nedostatku pohybu plynou zdravotní potíže. Nejčastějšími problémy jsou zádové obtíže a syndrom RSI. Tyto problémy spolu úzce souvisí a jejich následky se vzájemně kombinují.</p>
    
    <h2 id="zada">Obtíže zad</h2>
    <p>Zádové obtíže má na vině špatné držení těla při sezení a práci s PC a s tím souvisí i špatná ergonomie pracoviště. Obtížemi zad trpí většina lidí dlouhodobě pracující na počítači. Nejčastějšími důsledky jsou: svalové křeče, deformace páteře, omezení pohyblivosti a samozřejmě bolesti zad. Problémy se nejčastěji projevují v krční a bederní páteři, v oblasti lopatek a ramen. S těmito obtížemi úzce souvisí i bolesti hlavy.</p>
    
    <h2 id="rsi">RSI (Repetitive Strain Injury)</h2>
    <p>RSI je zkratka z Repetitive Strain Injury, což lze do češtiny přeložit jako poškození z opakujícího se přetěžování. RSI není přímo nemoc, ale spíše skupina příznaků způsobená opakujícími se drobnými pohyby, špatnou polohou těla, zatížením a napětím stále stejných svalových skupin a šlach. Trvalé napětí je náročnější než běžná aktivní práce svalů. Ve spojitosti s počítači je nejobvyklejší viníkem RSI práce s klávesnicí a myší. Při práci s těmito perifériemi kombinujeme dlouhodobou statickou zátěž stejných svalových skupin a šlach s drobnými rychlými pohyby prstů a rukou. K tomu všemu se ještě přidá nesprávná poloha těla a již zmíněných rukou. Například pokud je klávesnice nesprávně umístěna oproti naší výšce a nastavení židle, dochází k permanentnímu zatížení zádových svalů, ramen a především předloktí. Celkově si tak zaděláváme na problémy pohybového aparátu. Typickými příznaky jsou bolest, třes, brnění, ztuhlost, neobratnost, pálení a pocity slabosti projevující se nejčastěji v zápěstích, ale i v prstech, pažích, ramenou a zádech. Příznaky se ovšem nemusí projevit hned při činnosti, jejich nástup je spíše pomalý. Problémy tudíž nemusí být pociťované přímo při práci na počítači, ale mohou se objevit až nějakou dobu po skončení činnosti. Lidé tedy často nespojují tyto příznaky s počítačem, ale přikládají je za vinu jiným možným vlivům.</p>
    
    <p>Mezi nejčastější nemoci vyvolané RSI patří: syndrom karpálního tunelu, zánět šlach a šlachových pouzder, poškození hybnosti rameních svalů a tenisový loket. Zmíněné potíže se mohou navzájem kombinovat a dohromady tak vytvářet pestré složení různých příznaků. Při dlouhodobých potíží šlach a svalů může docházet k dráždění různých nervů a neúměrnému stresu kloubů. To může být příčinou bolesti v jiné části těla, než je ta namáhaná. Dlouhodobá, ač i mírná bolest způsobuje chronický stres, jenž může organismus ještě více poškozovat, jak tělesně, tak i psychicky. Jak je vidno, RSI rozhodně není zanedbatelná maličkost, ba naopak nás může hodně potrápit. Proto bychom měli potížím souvisejícím s RSI včas předcházet.</p>
    
    <h2>Prevence pro pohybový aparát</h2>
    <p>Základním preventivním opatřením je omezit sezení u počítače a místo toho se věnovat jiným aktivitám, především se pohybovat.</p>
    
    <h3>Umění sedět</h3>
    <p>Při práci s počítačem si nejprve všechno nastavíme a uspořádáme tak, abychom jsme se nemuseli zbytečně krčit, hrbit a dělat jakékoliv nepohodlné pohyby. Důležité je sedět rovně a přímo proti monitoru tak, abychom obličej měli umístěný kolmo k jeho středu. Základem pro správné sezení je pravidlo pravých úhlů (viz obrázek). Toto pravidlo nemusí být striktně dodržováno, úhly mohou být větší, maximálně však 105° a mezi paží a předloktím až 110°.</p>
    
    <p>Pro dodržení pravidla pravých úhlů musíme mít židli a stůl nastavené úměrně k naší výšce. Níže uvádím tabulky s přibližnými a orientačními hodnotami. Dnes není problém pořídit stůl a židli, které se dají libovolně nastavovat. Nejdůležitější je výběr židle. Židle by měla být pohodlná, kopírovat tvar páteře a tím podporovat rovné držení zad. Podstatné je především podepření bederní páteře. Pokud nemáme židli optimálně podepírající bedra, je vhodné do těchto míst umístit např. složený ručník a o ten se opřít. Díky tomuto jednoduchému triku je páteř přirozeně prohnutá a tak se dá i na obyčejné židli sedět rovně a vzpřímeně, aniž bychom se na sezení museli příliš soustředit a tím namáhat zádové svaly.</p>
    
    <p>Pro správné sezení je důležité vzájemné umístění monitoru, klávesnice a myši. Umístění monitoru jsem již zmiňoval, měl by být vzdálen od obličeje minimálně 40cm, lepší však více a horní okraj obrazovky byl měl být v úrovni očí. Umístění klávesnice a myši vysvětluji níže.</p>
    
    <p>K dodržení pravidla pravých úhlů a zároveň správného umístění monitoru, je nutné mít monitor umístěn výš než klávesnici. Často se praktikuje usazení klávesnice a myši na výsuvnou desku pod hlavní deskou stolu. Monitor může být umístěn buď na přídavném stojánku, nebo alespoň na knize. Neměl by být však umístěn přímo na hlavní desce stolu, protože by pak byl příliš nízko. Při jeho umístění rovnou na stůl by jsme se zbytečně hrbili a přetěžovali krční svaly.</p>
    
    <h3>Uspořádání klávesnice</h3>
    <p>Pro ulehčení práce s klávesnicí platí několik následujících zásad. Důležitá je výška klávesnice, měla by být umístěna maximálně ve výšce loktů a také sklon klávesnice, neměla by být nakloněna, nýbrž rovná, přičemž ruce jsou ve sklonu k zápěstí. Pokud má klávesnice stojánky, je lepší je schovat. Klávesnice by měla být také v přímé ose s tělem, aby se ruce nenatáčely a nepřetěžovaly.</p>
    
    <h3>Práce s myší</h3>
    <p>Myš držíme celou rukou tak, aby v ní ležela. Tím zajistíme, že jednotlivé svaly ruky nejsou namáhány samostatně. Myš by měla být umístěna těsně vedle klávesnice tak, aby jsme nemuseli natáčet zápěstí a předloktí. Při práci by měla být ruka pohodlně položena. Při práci s myší bychom měli používat opěrku zápěstí, jež nám zajistí pohodlné podepření ruky. Tato opěrka může být i integrovaná jako součást podložky myši.</p>
    
    <p>Dodržováním výše uvedených zásad můžeme předejít bolestem zad a předcházet obtížím souvisejícím s RSI.</p>
</body>
</html>
